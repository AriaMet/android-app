2.1 ΕΙΣΑΓΩΓΗ ΣΤΗΝ ΣΤΑΤΙΣΤΙΚΗ 
ΟΡΙΣΜΟΣ: Ως Στατιστική ορίζεται η επιστήμη που ασχολείται με την συλλογή, την ανάλυση και την ερμηνεία δεδομένων. Παρόλο που ο συγκεκριμένος ορισμός αντιπροσωπεύει ένα σημαντικό μέρος των δραστηριοτήτων της Στατιστικής, εντούτοις δεν αποτελεί το αποκλειστικό αντικείμενο αυτής της επιστήμης. Μπορούμε να πούμε πιο σωστά πως ο παραπάνω ορισμός αναφέρεται στο κομμάτι αυτό που ονομάζεται Περιγραφική Στατιστική. Υπάρχει και μια άλλη διάσταση της Στατιστικής που έχει ως κύρια ενασχόληση την Συμπερασματολογία. Για αυτήν την πλευρά της Στατιστικής ένας ορισμός που θα μπορούσε να δοθεί είναι ο ακόλουθος: «Στατιστική είναι η προσπάθεια εξαγωγής συμπερασμάτων κάτω από συνθήκες αβεβαιότητας». 
ΣΤΑΔΙΑ ΣΤΑΤΙΣΤΙΚΗΣ ΣΗΜΕΡΑ
Σήμερα μια στατιστική έρευνα χωρίζεται στα εξής στάδια: 
•	Συλλογή δεδομένων.
•	Έλεγχος δεδομένων (καταμέτρηση, διάταξη, διόρθωση λαθών, συμπλήρωση ελλιπών στοιχείων).
•	Παρουσίαση δεδομένων (πίνακες, διαγράμματα). 
•	Επεξεργασία των δεδομένων με σκοπό την εξαγωγή χρήσιμων συμπερασμάτων. 
Είδη Στατιστικών Μεταβλητών
1. Ποσοτικές (quantitative) είναι οι μεταβλητές που δύναται να επιδέχονται αριθμητική μέτρηση. 
Οι ποσοτικές μεταβλητές παίρνουν αριθμητικές «τιμές» και εκφράζονται με μια μονάδα μέτρησης. Διακρίνονται σε μεταβλητές διαστήματος (interval) και σε μεταβλητές αναλογίας (ratio). 
Οι ποσοτικές μεταβλητές διακρίνονται σε δυο ακόμα κατηγορίες:  
Α. Ασυνεχείς ή Διακριτές (Discrete Variables) είναι εκείνες που λαμβάνουν ακέραιες τιμές όπως αριθμός λευκών ή ερυθρών αιμοσφαιρίων,  αριθμός υπαλλήλων ενός λογιστηρίου, αριθμός παιδιών μιας οικογένειας,  αριθμός ραδιενεργών κρούσεων, αριθμός ελαττωματικών προϊόντων) ή διαφορετικά πεπερασμένο πλήθος τιμών.  
Β. Συνεχείς (Continuous Variables) είναι εκείνες που μπορούν να λάβουν όλες τις τιμές ενός διαστήματος πραγματικών αριθμών (βάρος, ύψος, εισόδημα, ηλικία, ταχύτητα, θερμοκρασία κ.α.). 
2. Ποιοτικές (qualitative) είναι οι μεταβλητές που δεν επιδέχονται μέτρηση και οι τιμές τους εκφράζονται με λέξεις. Παραδείγματα ποιοτικών μεταβλητών είναι η οικογενειακή κατάσταση, το φύλο, το μορφωτικό επίπεδο κ.α. 
2.2 ΕΙΣΑΓΩΓΗ ΣΤΑ ΔΙΚΤΥΑ ΤΩΝ ΜΑΘΗΜΑΤΙΚΩΝ
Ένα δίκτυο (ή γράφημα) είναι ένα (πεπερασμένο) σύνολο κόμβων (σημείων ή κορυφών) και κλάδων (πλευρών ή ακμών) G = {V,A}, όπου V είναι το σύνολο των κόμβων και Α το σύνολο των κλάδων. Ο κλάδος που συνδέει τους κόμβους i και j συμβολίζεται απλά (i, j). Αν κάθε κλάδος έχει μία συγκεκριμένη διεύθυνση, τότε το δίκτυο ονομάζεται προσανατολισμένο (directed ή oriented), σε αντίθετη περίπτωση ονομάζεται μη προσανατολισμένο (undirected). Αν κάποιοι κλάδοι έχουν διεύθυνση και κάποιοι όχι, τότε το δίκτυο ονομάζεται μεικτό (mixed). Ένας κλάδος με διεύθυνση (i,j) οδηγεί από τον κόμβο i στον κόμβο j.
Τα δίκτυα τα συναντάμε κάθε μέρα στη ζωή μας. Μπορούμε να τα συναντήσουμε ως δίκτυα μεταφορών, επικοινωνιών, συνεργασίας κτλ.Τα δίκτυα βασίζονται σε βασικές επιστημονικές τεχνικές οι οποίες προέρχονται από τα εφαρμοσμένα μαθηματικά την επιστήμη των ηλεκτρονικών υπολογιστών και τη μηχανική (Γρηγόρης Πραστάκος, 2005).
ΔΙΚΤΥΟ ΕΦΟΔΙΑΣΤΙΚΗΣ ΑΛΥΣΙΔΑΣ